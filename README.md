### Gruppo Telegram “Bitcoin Italia – No Troll No Propaganda” 
#### Per entrare nel gruppo
https://telegram.me/joinchat/CLWSTwZSzn2Q1j5SsJJReg
#### Amministrator del gruppo
(in ordine strettamente alfabetico)
  * Andrea Benetton @Andbene72
  * Giacomo Zucco @giacomozucco
  * Timothy Redaelli @tredaelli
#### Regole del gruppo
Il gruppo è stato creato per:
  1. Discutere di Bitcoin e delle applicazioni e sviluppi della Blockchain Bitcoin.
  2. Condividere le informazioni in merito
  3. Dare risposte e, nel limite del possibile, supporto ai neofiti che si avvicinano a questa tecnologia.

Parliamo dunque della tecnologia di cui siamo entusiasti, degli argomenti teorici ad essa direttamente collegati (economici, sociali, legali, tecnologici), dei business sviluppati o da svilupparsi attorno alla medesima,  e degli aspetti pratici legati al suo uso, delle prospettive e della visione che la stessa sottintende.

**No Troll**: gli amministratori di questo gruppo agiranno con la massima determinazione contro i troll: teorie del complotto, attacchi ad hominem, paranoie, spam, disinformazione, "montagne di merda".

**No Propaganda** : lo scopo di questo gruppo non è cercare di convincersi reciprocamente o il fare proselitismo. Assumete che le controparti abbiano una risorsa tempo limitata e rispettate questo vincolo. 

**No Bot**: non sono ammessi bot nel gruppo salvo eventuali che gli amministratori potrebbero ritenere necessari a loro discrezione.

#### 1- Rimani sul topic. 

Ti interessa qualcos’altro? *Bene*, è più che legittimo (e anche molto *sano*, per la verità).

Semplicemente, per favore, **non venite a cercarlo qui**.

Ci sono molti alti gruppi Telegram e Facebook  oltre a questo, sui temi più disparati, comprese le altre cryptovalute. Ci sono anche molti altri chat app e social network oltre a questo. Ci sono anche molte altre cose belle da fare nella vita oltre a chattare! Questo gruppo non è un luogo per lamentarsi di continuo dell’ingiustizia della vita, per esprimere in modo estenuante la tua poliedrica e pittoresca personalità, per profetizzare all’infinito l’imminente fine del mondo (o del Bitcoin), per spammare o per pubblicizzare tue iniziative personali e/o particolari non attinenti al Bitcoin. 

Questo non è un gruppo di discussione di questioni varie eventuali. Con questo non si sminuisce l’importanza di altri temi (come possono essere il calcio, l’amore, la religione, la politica estera, la bioetica, il terrorismo, l’effetto serra, i problemi della giustizia e dell’immigrazione, la sessualità, l’estinzione dei panda,il cinema, la musica, la moralità, il senso della vita)... semplicemente si dichiara che lo *scopo* di questo gruppo è trattare **solo** quelli sopra esplicitati, e non tutti. E’ una cosa buona che tu non parli solo di Bitcoin nella tua vita (sarebbe inquietante)...passa da queste parti solo quando vuoi parlare di quello, per piacere. 

Mentre si parla può accadere di andare fuori tema e gli amministratori cercheranno di essere (equamente) ragionevoli nel caso accada. Come utenti cercate di non abusarne.

#### 2- Sii civile e sereno.
Non è un luogo per sfogare le tue frustrazioni o lo stress accumulato nella giornata, né per dare sfoggio delle tue abilità coprolalistiche, né per intraprendere qualche rissa infantile o qualche crociata personale, né per porre ultimatum o emettere scomuniche. Qui si parla con tutti, **fermi nei contenuti ma educati nei modi. Non si insulta, non si minaccia.** 

Se proprio qualcuno ti insulta senza motivo e ti senti in dovere di rispondere, fallo al limite una volta sola, poi continua in privato o blocca quella persona. Non iniziare guerre dei cent’anni, e cerca per piacere di non fartici nemmeno trascinare, almeno per quanto ti è umanamente possibile. Questo non è un talk show con Sgarbi che tira gli schiaffi. Se rimanete coinvolti in una polemica, tenete la discussione incentrata sul problema, non sulle persone coinvolte. Supponete sempre che gli individui parlino a titolo personale, e mai per conto delle organizzazioni di cui possono fare parte, a meno che non sia esplicitamente asserito il contrario dalla controparte. Cercate di evitare di cadere in fallacie logiche, ne trovate un elenco qui https://yourlogicalfallacyis.com

Considera che tante persone vedranno i tuoi commenti, magari anche il tuo prossimo datore di lavoro. Assumi sempre che un commento possa rimanere archiviato su sistemi di terze parti. Utilizza maiuscole e minuscole. IL TUTTO MAIUSCOLO EQUIVALE AD URLARE.

#### 3- Scrivi in modo leggibile.
Tieni conto che è un gruppo di centinaia di persone (molte delle quali ricevono notifica di ogni nuovo post): cerca di pubblicare in modo ordinato, compatto e responsabile. 

**Non intasare la chat con messaggi in rapida successione.**

Può capitare che la discussione degeneri facilmente e si venga subissati di messaggi inviati in rapida successione. In casi come questi perdere il filo del discorso è questione di pochi messaggi: si possono intrecciare dialoghi e discussioni differenti, rendendo illeggibile e di difficile comprensione il flusso del gruppo. Per questo motivo è consigliabile inviare un unico messaggio, anche lungo, e attendere che il destinatario (o i destinatari) risponda prima di inviare un secondo messaggio.

#### 4- Rispetta la privacy
Non richiedete agli altri utenti informazioni personali di qualsiasi tipo. Se dopo essere entrati in confidenza volete scambiare questo genere di informazioni fatelo attraverso messaggi personali e non sul gruppo.
Se un utente sta utilizzando un alias, un soprannome o uno pseudonimo, rispetta il suo desiderio di anonimato. Anche se si è amici intimi di quella persona è più cortese usare il suo soprannome. Non usare il vero nome di quella persona in questo gruppo senza il suo permesso.

###TRE TIPOLOGIE DI PROVVEDIMENTO:
1. In caso di commenti che non rispettino le semplici regole di cui sopra, gli amministratori del gruppo si riservano il diritto di chiedervi gentilmente, tramite commento pubblico e/o messaggio privato, di stare più attenti e di sforzarvi di più.
2. In caso di violazioni **palesi** e/o **ripetute** delle regolette di cui sopra, che mettano a repentaglio il funzionamento del gruppo, gli amministratori (che non possono perdere anni a ripetere sempre le stesse richieste alle mendesime persone) si riservano di cancellare direttamente i commenti notificandolo all’autore.
3. In caso di violazioni **gravissime** e/o ripetute in modo **incontrollabile** (ad esempio: minacce di morte, spam spudorato, spam incontrollato per problemi tecnici, attacco in massa di troll sul gruppo, ecc.), gli amministratori si riservano di bannare dal gruppo l’autore, fino ad un eventuale chiarimento con quest’ultimo e ad un’eventuale ri-accettazione.

###UNA (DOVEROSA) APPENDICE FILOSOFICA:
**Queste regole non hanno NULLA a che fare con la "censura" o con la "libertà d’espressione".**
Si tratta semplicemente dell’esposizione franca e sistematica degli *scopi* per cui questo gruppo è stato creato, dei *metodi* che i creatori/promotori di questo gruppo hanno proposto di seguire, delle modalità con cui gli amministratori difenderanno e garantiranno i suddetti scopi e metodi. Questo spazio virtuale non è "res nullius" e non è nemmeno un qualche strano tipo di “proprietà collettiva”: è invece uno spazio **privato**, del quale ogni diritto appartiene in senso ultimo a Telegram Messenger LLP e in senso immediato a coloro che lo gestiscono secondo le regole previste da Telegram Messenger LLP. (gli *amministratori* del gruppo). 

Nessuno ti ha mai *obbligato* a iscriverti a Telegram o ti obbliga a utilizzarlo in questo momento: se ti sei iscritto è perchè hai accettato il meccanismo di funzionamento di questo messenger (anche per quanto riguarda i *gruppi*), le limitazioni tecniche che esso impone e regole contrattuali che l’iscrizione implicava. In particolare, poi, nessuno ti *obbliga* a rimanere membro di questo gruppo: sei stato "cooptato" secondo le normalissime modalità previste dai gruppi Telegram, e rimani sempre liberissimo di uscirne premendo un tasto (così come quando ricevi un messaggio non gradito sei liberissimo di cancellarlo premendo un tasto). Stando così le cose, a livello di "legittimità", gli amministratori di questo gruppo (come di ogni altro) potrebbero serenamente richiedere ai partecipanti un accordo su *qualsiasi* tipo di regolamento senza che si possa parlare di "censura" o ci si possa appellare alla "libertà d’espressione". 

Il fatto poi che la community Bitcoin sia impermeata di un approccio libertario *non implica* che gli amministratori di questo gruppo non abbiano il diritto di richiederti la condivisione di uno scopo e il rispetto di un metodo: se partecipi alla redazione di un quotidiano e pretendi di pubblicare in prima pagina a caratteri cubitali una tua lettera d’amore, non è affatto "illiberale" da parte dell’editore o delle figure da lui delegate (direttore, caporedattori, redattori, ecc.) chiederti di rispettare la linea del giornale e l’impaginazione ritenuta più efficace ... è semplice diritto di proprietà misto a buon senso.
